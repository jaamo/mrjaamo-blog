Title: Pitäisikö Bitcoin lisätä verkkokauppaani maksutavaksi?
Date: 2022-01-21 10:09
Category: general
Tags: verkkokauppa

Juttelimme töissä yksi päivä hypoteettisesta tilanteesta: mitä jos joku asiakkaamme kysyisi kannattaako kryptovaluutat lisätä verkkokauppaan maksutavaksi ja mitä se vaatisi?

Ihan ensin kertoisin rehellisesti, että kryptomaksutavan käyttöönotosta meillä ei ole kokemusta.

Sitten pyytäisi miettimään, että miksi maksut pitäisi sallia kryptoilla? Vaikka aiheesta paljon puhutaankin, niin ainakaan toistaiseksi en lähtisi itse kiirehtimään. Kryptopöhinä liittyy toistaiseksi enemmän sijoitustoimintaan ja valuuttojen arvot heittelevät paljon lyhyessäkin ajassa. Eli valuuttoja on myös kymmeniä tuhansia. Jos verkkokaupan kohderyhmä on todella nörttiä tai kryptojen sallimisella olisi markkinointiarvoa, niin sitten hommassa voisi olla järkeä. Jos kohderyhmänä on "tavallisia kuluttajia", niin suosittelisin odottelua.

Sinänsä teknisesti homma näyttäisi olevan suhteellisen suoraviivaista. Esimerkiksi WooCommercelle löytyy nippu erilaisia lisäosia, jotka mahdollistaisivat maksut kryptovaluutoissa. Lähestymistapoja on oikeastaan kaksi. Joko voi hyödyntää jotakin valmista operaattoria, jolloin maksuista joutuu todennäköisesti maksamaan komission. WooCommercelle tällaista palvelua tarjoaa esimerkiksi Blockonomics. Toinen vaihtoehto olisi hoitaa kaikki itse. Säätöä olisi hieman enemmän, mutta transaktiomaksuja ei. BTCPay Server on tällainen ratkaisu. Toki kun kryptomaksaminen jonakin päivänä yleistyy, niin varmasti vakiintuneet toimijat kuten Paytrail tuovat maksutavan saataville palveluissaan.

Miten on, kiinnostaako kryptoilla ostosten maksaminen tai maksujen vastaanottaminen?
