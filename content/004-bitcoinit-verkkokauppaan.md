Title: Pitäisikö Bitcoin lisätä verkkokauppaani maksutavaksi?
Date: 2022-01-21 10:09
Category: general
Tags: verkkokauppa

Kryptovaluutoista puhutaan paljon. Kysymys kuuluukin: pitäisikö verkkokauppiaan huomioida tämä jotenkin? Pitäisikö kryptovaluutat jo lisätä maksutavaksi?

Esimerkiksi WooCommercelle löytyy nippu erilaisia lisäosia, jotka mahdollistaisivat maksut kryptovaluutoissa. Lähestymistapoja on oikeastaan kaksi. Joko voi hyödyntää jotakin valmista operaattoria, jolloin maksuista joutuu todennäköisesti maksamaan komission. WooCommercelle tällaista palvelua tarjoaa esimerkiksi Blockonomics. Toinen vaihtoehto olisi hoitaa kaikki itse. Säätöä olisi hieman enemmän, mutta transaktiomaksuja ei. BTCPay Server on tällainen ratkaisu. Teknisesti maksujen vastaanottaminen olisi siis suhteellisen simppeliä.

Toinen kysymys onkin sitten, että haluaisiko joku maksaa kryptovaluutoilla? Vaikka aiheesta paljon puhutaankin, niin ainakaan toistaiseksi en lähtisi kiirehtimään maksutapojen lisäämisen kanssa. Kryptopöhinä liittyy toistaiseksi enemmän sijoitustoimintaan ja valuuttojen arvot heittelevät paljon lyhyessäkin ajassa. Jos verkkokaupan kohderyhmä on todella nörttiä tai kryptojen sallimisella olisi markkinointiarvoa, niin niiden käyttöönotossa voisi olla järkeä. Muuten sanoisin, että kannattaa vielä odotella.
