Title: Mistä saan parhaat olot?
Date: 2022-01-14 12:10
Category: general
Tags: työelämä
Status: draft

Parhaat olot

Jokainen on varmaan kuullut 80/20 -säännöstä. Sen mukaan 80% seurauksista johtuu 20%:sta syistä. Itse näen tämän työelämässä niin, että 20% parhaista viboista töissä itseasiassa muodostaa valtaosan siitä, miltä työ tuntuu.

Näin vuoden synkimpänä aika onkin hyvä miettiä, että mitkäs ne mun 20% on? Teinkin listan asioista, joista itse saan kiksejä työelämässä.

Listasta ehkä puuttuu jotain, eikä se ole missään erityisesssä järjestyksessä. Mutta. Jaakon ololista:

- Myyminen ja toki erityisesti voittaminen. Ensin mietitään ratkaisu asiakkaan ongelmaan ja esitellään se. Ilmassa on aina semmosta pientä jännitystä, kun ehdotuksia käydään läpi. Ja jos asiakas luottaa, että just me ollaan oikea kumppani ja valitsee meidät, niin tuleehan siitä ensiluokkaiset olot.

- Vaikeiden ongelmien ratkaisu. Joskus työpöydällä on todella kummallisia ja vaikeasti ratkottavia ongelmia, joiden kanssa saattaa joutua painimaan päiväkausia. Välillä pitää sukeltaa koodien ja tietokantojen maailman ja höylätä kerros kerrokselta syvemmälle. Sitten kun ratkaisu löytyy, niin pärinät on sen mukaiset.

- Hektiset ja stressaavat projektien julkaisut. Semmoiset tilanteet, kun on pitkään tehty hommaa ja kaikki kulminoituu livetykseen. Kämmenet vähän hikoaa, tietokannat viuhuu, joku vieressä tekee intensiivisesti viimehetken korjauksia ja fokus tekemiseen on täydellistä. Ja lopussa kun kaikki toimii niin tulee se helpotuksen aalto ja heitellään (virtuaali)yläfemmoja. Jos tota fiilistä voisi paketoida purkkiin, niin ostaisin.

- Erityinen paikka endorfiineja tuottavassa aivolisäkkeessäni on sellaisille toteutuksille, joissa yhdistyy kuva, animaatio ja ääni. Jos kaikki loksahtaa kohdalleen, niin väreet kiirii selkäpiitä pitkin ja yöunet on taatusti pilattu. Näitä juttuja tosin tulee nykyisissä hommissa aika harvoin vastaan.

- Lounaalla käyminen. Onhan syöminen ja kuulumisten vaihto työkavereiden kanssa nyt hullun siistiä.

Mitkä on sun 20 prosenttia?
